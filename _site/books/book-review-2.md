---
title: "Why Greatness Cannot Be Planned"
author: "Kenneth O. Stanley, Joel Lehman"
date: 2024-06-06
cover_image: /assets/images/greatness.jpeg
layout: book-reviews
---
Why Greatness Cannot Be Planned, eftir Kenneth O. Stanley and Joel Lehman, er einhver forvitnilegasta bók sem ég hef lesið lengi. Bókin fjallar um hvernig ekki er hægt að ná fram metnaðarfullum árangri með því að setja sér markmið. Markmið eru gagnleg fyrir smærri verkefni - ná sölumarkmiði fyrir næsta ársfjórðung, léttast um 5 kg o.s.frv. Þegar kemur að stærri verkefnum - lækna krabbamein, búa til nýjan orkugjafa og margt fleira í þeim dúr, þá er markmiðasetning ekki bara ógagnleg heldur beinlínis skaðleg. 

Höfundarnir eru sérfræðingar á sviði gervigreindar og nýta rannsóknir sínar á því sviði til að rökstyðja mál sitt. Hluti af þeirra rannsóknum fólst í því að útbúa myndgreiningartól á netinu sem styðst við gervigreind sem nefnist Picbreeder. Þar gátu einstaklingar séð nokkrar óhlutbundnar myndir og valið þær sem þeim leist best á. Með tíð og tíma gátu þeir “ræktað” myndir af bílum, fiðrildum, hauskúpum o.fl., bara út frá því sem þeim fannst áhugaverðast hverju sinni. Það sem vakti athygli bókarhöfunda var að ef einhver setti sér markmið um að búa til ákveðna mynd, t.d. Bíl, þá mistókst það í hvert skipti. Það var aðeins með að setja sér engin ákveðin markmið sem hægt væri að búa til merkilegar myndir.

Að þeirra mati á þetta dæmi við um allt milli himins og jarðar og að heimurinn í dag er of markmiðadrifinn til að hægt sé að á markverðum árangri í vísindum, tækni, menntun o.fl. Lausnin er ekki fólgin í því að hætta alfarið að setja sér markmið heldur á að nýta þau þar sem þau eiga best við. Þegar kemur að stórum metnaðarfullum verkefnum eigum við að nálgast þau eins og fjársjóðsleit. Það þýðir að við eigum að vinna að því að finna það sem vekur áhuga okkar hverju sinni og láta uppgötvanir okkar kvíslast út eins víða og mögulegt er. Því fleiri möguleikar sem opnast því lengra nær verkefnið.

Höfundarnir taka dæmi um gerð tölvunnar. Ef klárustu vísindamenn síns tíma myndu taka höndum saman um að búa til tölvu árið 1700 væri verkefnið ómögulegt. Þeim myndi einfaldlega aldrei geta dottið í hug öll þau skref (e. stepping stones) sem nauðsynleg eru til að klára verkefnið. Það er líka ekki augljóst að þessi skref leiði yfir höfuð til tölvunnar. Gott dæmi er gerð lofttæmisröra (e. vacuum tubes) sem voru alls ekki þróuð með tölvuna í huga en var nauðsynlegt skref til að gera fyrstu tölvurnar á 20 öldinni. 

